*ביצנית ירוקת רגל*
_Greenshank / Tringa nebularis_

*טבעת על הטיביה:* D
*משפחה*: חופמאים

*זיהוי*:
ביצנית גדולה עם מקור ארוך וכפוף מעט כלפי מעלה. רגליים ירוקות אפרפרות. גב תחתון ועל שת בצבע לבן. זנב אפרפר במרכז ולבנבן בצדדים. ללא פס כנף לבן אך עם קצוות לבנים צרים לסוככות, לאברות האמה ואברות היד הפנימיות.

*חילוף נוצות*:
*בוגר* - קיץ מלא או מושהה.

*גיול*:
*בוגר מופע קיץ*: חלקים עליונים בצבע חום אפור כהה. הסוככות הפנימיות עטורות לבן. חלקים תחתונים לבנים והחזה עם ניקוד/פספוס שחרחר.
*בוגר מופע חורף*: החלקים העליונים אפורים. הסוככות אפורות ולפנימיות עטרה לבנה. נוצת זנב מרכזית לבנה עם פספוס/ניקוד כבד חום. חלקים תחתונים לבנים והחזה עם ניקוד/פספוס שחרחר עדין.
*צעיר*: גב עליון, סוככות וסוככות שכמה בצבע חום כהה, שוליים חומים בהירים. לסוככות בינוניות פנימיות עטרה חומה מטושטשת המופרעת בקצה הנוצה ע"י פס חום. חלקים תחתונים לבנים. נוצת זנב מרכזית לבנה עם פספוס/ניקוד עדין חום.
*חורף ראשון*: דומים לבוגר בחורף אך חלקם שומרים על סוככות בינוניות פנימיות של צעיר. באביב אברות יד בלויות מעט או עם ניגוד בין חיצוניות טריות לפנימיות ישנות.
*קיץ ראשון*: לפי בליית אברות היד הבלויות מאד או בעלות ניגוד כבחורף.

*קביעת זוויג*:
נקבות מעט גדולות יותר.

*נתונים ומידות*:
כנף 191-185, מקור 57-53, טרסוס 62-59, זנב 80-77.