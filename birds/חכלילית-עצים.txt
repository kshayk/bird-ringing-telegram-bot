*חכלילית עצים*
_Common Redstart / Phoenicurus phoenicurus_

*טבעת:* X
*משפחה*: קיכליים

*זיהוי*:
אברת היד השישית ללא מגרעת חיצונית. בעלת צבע כללי חום צהבהב ולא אפור צפחתי כחכלילית סלעים. לתת מין _samamisicus_ כתם לבן על אברות האמה והשלישוניות הבולט יותר אצל הזכרים.

*חילוף נוצות*:
*בוגר* - קיץ מלא.
*צעיר* - קיץ חלקי.

*גיול*:
סתיו
*זכר בוגר* (גיל 4): שולי כל הסוככות הגדולות אפורים וקצותיהן חומים. נוצות הגרון שחורות עם קצוות לבנים. פס המצח רחב ולבן ומגיע מעל העיניים, בדרך כלל מוסתר חלקית.
*זכר שנה I* (גיל 3): לכל הסוככות הגדולות או לחלק מהחיצוניות יש שוליים וקצוות חומים - בדרך כלל מוחלפות רק 3-2 סוככות פנימיות. נוצות הגרון שחורות ובעלות קצוות חומים לבנבנים רחבים. פס המצח הלבן חלש ולא מוגדר ולעתים אף חסר (מוסתר מתחת לנוצות).
*נקבה בוגרת* (גיל 4): שוליים מטושטשים לסוככות הגדולות והניצב פחות כהה. נוצות הזנב רחבות ומעוגלות.
*נקבה שנה I* (גיל 3): קיים ניגוד בין הסוככות הגדולות הפנימיות - לא שחוקות ובעלות שוליים חומים אפרפרים לבין החיצוניות - שחוקות מעט ובעלות שוליים שונים במקצת (חום לבנבן או חום חלודי). מרכז הניצב בצבע חום כהה. נוצות הזנב צרות ומחודדות.

אביב
*זכר בוגר* (גיל 6): נוצות הכיפה, הגבה העליון וסוככות השכם בצבע אפור (לפעמים עם קצוות חומים). גרון שחור (עם רמז לקצוות לבנים). אם הן לא בלויות מדי, כל שולי הסוככות הגדולות אפורים.
*שנה II זכר* (גיל 5): נוצות הכיפה, הגבה העליון וסוככות השכם בצבע חום אפור, הגרון שחור מעורב עם קצות נוצות לבנים. אם הן לא בלויות מדי, צבע שולי כל הסוככות הגדולות בלבד חום. נוצות הכנף והזנב חומות דהויות, ולרוב הן מאוד בלויות.

*קביעת זוויג*:
*זכרים*: נוצות הסנטר והגרון שחורות ומנוקדות בלבן כאשר הן חדשות. החזה בצבע כתום אדמדם. המצח לבן (מוסתר אם הנוצות חדשות).
*נקבות*: ככלל אין שחור בגרון. לעתים נדירות נקבות נראות כזכרים. במקרים אלה החזה כתום-צהוב בהיר והמצח עם מעט לבן. בחלק מהגרון יש צבע אפור כהה.

*נתונים ומידות*:
אברת היד השישית כמעט תמיד ללא מגרעת. אורך אברת יד שניה נופל בין החמישית לשישית או שווה לשישית.
כנף: נקבה (71) 84-73.5, זכר (72.5) 87-74.5 (91) (ירושלים).