*חנקן אדום ראש*
_Woodchat Shrike / Lanius senator_

*טבעת:* CC
*משפחה*: חנקניים

*זיהוי*:
כיפה עד גב עליון בצבע חום אדמדם מבריק. על-שת בהיר. מקור קצר ועבה. השכמות בצבע לבן יוצרות כתם אובלי. צעירים בצבע חום בהיר עם פספוס כהה. שכמות בהירות יחסית לחנקן אדום גב, על שת בהיר.

*חילוף נוצות*:
*בוגר* - קיץ מלא, חורף מלא.
*צעיר* - קיץ חלקי, חורף מופסק.
הפרטים הבוגרים מתת-המין המצוי בישראל מבצעים את רוב החילוף בקיץ, לפני נדידת הסתיו, לרוב חילוף זה יכלול את כל הניצוי למעט אברות אמה אחדות (בדומה לסבכי חורש ואירניה). הבוגרים המשתייכים לתתי-המין המערביים מחליפים לרוב חילוף מושהה, המתחיל באתרי הקינון ומסתיים באתרי החריפה.

*גיול*:
אביב
*בוגר*: כל נוצות הכנף והסוככות אחידות בצבע חום כהה אצל הנקבות ושחומות אצל הזכרים. כל נוצות הכנף טריות והסוככות עם קצוות בלויים.
*שנה II*: ניגוד באברות הכנף ובסוככות בולט אצל הזכרים יותר מאשר אצל הנקבות. הנוצות הישנות בצבע חום בהיר ובלויות.

סתיו
*בוגר*: כמו באביב אך הניצוי יותר בלוי.
*שנה II*: כמו באביב אברות כנף או זנב ישנות ובלויות מאוד.
*שנה I*: ניצוי טרי. פספוס בצבע חום כהה.

*קביעת זוויג*:
*זכר*: גב וסוככות אוזניים בצבע שחור או חום אפור כהה. מצח שחור רחב ללא נוצות לבנות.
*נקבה*: גב בצבע חום בהיר אפרפר. סוככות האוזניים בצבע שחור עם אפור ובז'. פספוס משמעותי בצידי הגרון והגוף. הכיפה בהירה יותר.

*נתונים ומידות*:
כנף: 106-91 (סוונסון).
תת מין _senator_ בעל צבע לבן בבסיס אברות היד המגיע בין 13.5-4 מ"מ מעבר לקצה סוככות היד (נמדד בכנף סגורה). לבן בבסיס אברות הזנב המרכזיות מועט או לא קיים.
תת מין _niloticus_, הנפוץ המקייץ והמקנן בישראל, בעל צבע לבן בבסיס אברות היד המגיע בין 18-10 מ"מ מעבר לקצה סוככות היד (נמדד בכנף סגורה). לבן בבסיס אברות הזנב המרכזיות מעל 15 מ"מ מבסיס הזנב בדרך כלל כ-25 מ"מ.