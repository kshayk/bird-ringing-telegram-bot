*ירקון*
_Greenfinch / Carduelis chloris_

*טבעת:* V
*משפחה*: פרושיים

*זיהוי*:
פרוש בצבעי צהוב, ירוק ואפור. החלקים התחתונים אינם מפוספסים למעט אצל צעירים. העורף וצידי הראש בצבע אפור. המקור חרוטי ומחודד.

*חילוף נוצות*:
*בוגר* - קיץ מלא.
*צעיר* - קיץ חלקי. צעירים אחדים עשויים לבצע חילוף קיץ מלא.
רוב הפרטים הצעירים בישראל מחדשים את כל שלוש נוצות הכנפית כחלק מהחילוף החלקי בקיץ, ולכן, בניגוד למופיע בספרות האירופית, דגם הכנפית לרוב אינו סימן טוב לקביעת גיל הציפור.

*גיול*:
סתיו
*זכר בוגר* (גיל 4): שולי הכנפית וסוככות היד צהובים או צהבהבים לבנים, וקצה הכנפית אפור. צורת נוצת הזנב החיצונית מעוגלת יותר בקצה, והנוצה רחבה. כל הכנף ונוצות הזנב אחידות, מאותו הדור, ובלויות רק מעט.
*זכר שנה I* (גיל 3): שולי הכנפית (אם לא הוחלפה) בצבע חום-אפרפר-ירקרק ורק מעט צהוב-לבנבן (פרטים ממחזורי קינון מוקדמים "עלולים" להחליף את נוצות הכנפית). לעיתים אין אחידות בסוככות הגדולות ובכנפית. צורת נוצת הזנב החיצונית מחודדת יותר בקצה, והנוצה צרה. קצות נוצות הזנב בלויות החל מאמצע הסתיו, יותר מאלו של הבוגרים. לעיתים אפשר לראות שני דורות בנוצות הזנב היוצרים ניגוד.
*נקבות*: כמו אצל הזכרים, עלולה להופיע אי אחידות בסוככות הגדולות ובכנפית אצל הפרטים בשנה I, וכן אפשר לגייל על פי צורת נוצות הזנב.

אביב
*זכר בוגר* (גיל 6): ראו צבע כנפית תחת זכר בוגר בסתיו. סוככות היד רחבות ומעוגלות. קצות נוצות הזנב טריים (שוליים שחוקים רק מעט) ומעוגלים (כולל הזוג המרכזי), הנוצות רחבות למדי. באפריל עד מאי, השחיקה נעשית ברורה יותר לעין.
*זכר שנה II* (גיל 5): ראו זכר צעיר בשנה ראשונה בסתיו. קצות נוצות הזנב בלויות מאד לרוב מפברואר עד מרס, שוליים בלויים, וזוג הנוצות המרכזי לרוב מאד מחודד וצר בחלק החיצוני. לעתים נשארות סוככות גדולות בעלות שוליים חומים. הכנף בלוייה מאד. סוככות היד בלויות וחומות.
*נקבות*: כמו בסתיו.

*קביעת זוויג*:
ניתן לקבוע את הזוויג בציפורים דוגרות ע"פ כתם הדגירה. כתם דגירה ברור = נקבות.
*זכר* (בוגר ופרחון): השוליים החיצוניים של אברות היד השלישית-חמישית צהובות כמעט לגמרי. הצבע הצהוב בנוצות הזנב הרביעית-השישית מגיע עד לניצב.
*נקבה* (בוגרת ופרחון): השוליים החיצוניים של אברות היד השלישית-החמישית צהובים רק בחציים. הצבע הצהוב בנוצות הזנב הרביעית-השישית אינו מגיע עד לניצב. הגב בצבע חום-אפור (ולא ירקרק).

*נתונים ומידות*:
כנף: 89-72, זכר 93-75 (ירושלים).
תת המין היציב והחורף העיקרי _chlorotica_ יותר אפרפר בחלקים העליונים מתת המין _aurantiiventris_, חורף מצוי, אך יותר צהוב ממנו בחלקים התחתונים. _chloris_ תת המין הראשי, נדיר בארץ, יותר אפרפר משני תתי המין האחרים בחלקים העליונים ופחות צהוב/ירוק עז בחלקים התחתונים שיש בהם יותר גוון חום-קינמון.