*כחול חזה*
_Bluethroat / Luscinia svecica_

*טבעת:* X
*משפחה*: קיכליים

*זיהוי*:
בסיס נוצות הזנב החיצוניות בצבע אדמוני והחלק המרוחק בצבע אפור כהה. פס גבה לבן.

*חילוף נוצות*:
*בוגר* - קיץ מלא, חורף חלקי.
*צעיר* - קיץ חלקי, חורף חלקי.
חילוף החורף החלקי לרוב אינו כולל את נוצות הכנף.

*גיול*:
סתיו
מומלץ לקבוע ראשית את הגיל.
*בוגר* (גיל 4): אין שריד לניקוד בקצות הסוככות הגדולות (אלא לעתים רחוקות ביותר ורק ברמז לאחת או לשתי סוככות). נוצות כנף וזנב טריות לגמרי.
*שנה I* (גיל 3): ניקוד בקצות הסוככות הגדולות בצבע צהבהב אדמדם. נוצות הזנב והכנף לא הוחלפו, עדיין טריות אך עם מעט בלייה לחלקן.
_קביעת זוויג / גיול_:
*זכר בוגר*: פס חזה ברוחב כ-5 מ"מ בצבע כחול. בדרך כלל כתם אדום או לבן גדול בגרון תחתון מעורב עם קצת שחור.
*זכר גיל 3*: הצבע הכחול בחזה פחות עמוק. הכתם בתחתית הגרון יותר קרמי מאדום.
*נקבה בוגרת*: פס החזה בצבע אפרפר עם מעט כחול. הכתם האדמדם בתחתית הגרון אינו מוגדר היטב. ללא פסים כחולים לאורך הגרון.
*נקבה גיל 3*: ללא כחול בחזה וכן מעט מאד צבע אדמדם. פס החזה הכהה מורכב מפסים עדינים ולא כתמים רחבים.

אביב
חלק מהפרטים אינם ניתנים לגיול עקב בלייה של הסוככות הגדולות והשלישוניות וחוסר בכחול אצל נקבות שאינו מעיד על שנה II.
*בוגר* (גיל 6): אברות היד והסוככות הגדולות אחידות בצבע חום אפרפר. הקצוות של אברות יד פנימיות וסוככות גדולות חיצוניות לעתים עם שוליים בצבע חום בהיר.
*שנה II* (גיל 5): לקצוות של אברות יד פנימיות וסוככות גדולות חיצוניות צבע בהיר בצורת טריז (לפרטים בוגרים מועטים עלולים להישאר כתמים כאלה גם כן).
_קביעת זוויג / גיול_:
*זכר*: כל הגרון כחול מבריק, בתת מין _sveciva_ ו-_pallidogularis_ כתם אדום בתחתית הגרון. בתת מין _magna_ ו-_cyanecula_ כתם קטן לבן בתחתית הגרון או ללא כתם.
*נקבה*: מגוון מופעים. הנפוץ: גרון וחזה בצבע קרם ללא כחול עם פסים כהים לאורך הגרון המתמזגים עם פס הרוחב הכהה. פס הרוחב מורכב מכתמים משמעותיים אופיני לבוגרת או מורכב מפסים דקים אופיני לשנה II גיל 5. כמות האדום מתחת לפס הכהה משתנה: לגיל 5 אין בכלל ולבוגרת מעט. לחלק מהנקבות יש מעט כחול בחזה התחתון וכן לפעמים כתמים כחולים משני צידי הגרון. ניצוי הדומה לזכרים כנראה אופיני לנקבות בשנה III ומעלה, לכן כדאי להצליב סימנים אלה עם אורך הכנף.

*נתונים ומידות*:
כנף: 77-70.5 (סוונסון), נקבה 74.5-67.5; זכר (69.5) 78-71 (עמק החולה).

*תתי מין*:
אבחנת תת מין אפשרית על פי כנף וניצוי החזה בעיקר אצל זכרים בוגרים. ריבוי מופעי ביניים מקשה על הזיהוי לעתים קרובות.

*תת מין _volgae_: כנף: 78-72, כתם עגול בגרון: כתום בהיר קטן, צבע הסינור: כחול כהה, פסי הרוחב: פס רוחב בהיר בולט.
*תת מין _svecica_: כנף: 81-68, כתם עגול בגרון: כתום גדול, צבע הסינור: כחול מתכתי, פסי הרוחב: פס רוחב שחור צר, פס רוחב בהיר חלש, פס רוחב כתום רחב.
*תת מין _pallidogularis_: כנף: 75-67, כתם עגול בגרון: כתום גדול, צבע הסינור: כחול בהיר, פסי הרוחב: פס רוחב בהיר בולט.
*תת מין _cyanecula_: כנף: 79-69, כתם עגול בגרון: לבן לרוב, צבע הסינור: כחול כהה עד סגלגל.
*תת מין _magna_: כנף: 84-76, כתם עגול בגרון: ללא או לבן מאוד קטן, צבע הסינור: כחול בהיר, פסי הרוחב: פס רוחב כתום בולט בלבד.