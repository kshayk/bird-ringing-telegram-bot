*נחליאלי צהוב* - תת מין (_flava_)
_Yellow Wagtail / Motacilla flava_

*טבעת:* X
*משפחה*: נחליאליים

*זיהוי*:
העל-שת וסוככות עליונות בצבע צהוב עד אפור זיתי. נחליאלי בעל זנב קצר יחסית. לזכר צהוב עז בחלקים התחתונים ואילו לנקבה צהוב בהיר יותר. לצעירים גוון חולי עם מעט צהוב בחלקים התחתונים. רגליים בצבע שחור.

*חילוף נוצות*:
*בוגר* - קיץ מלא, חורף חלקי.
*צעיר* - קיץ חלקי, חורף חלקי.

*גיול*:
סתיו
*בוגר/ת* (גיל 4): החלקים התחתונים בצבע צהוב חזק עם קצת ניקוד כהה לעתים. לצידי הגרון לעתים קרובות צבע צהוב. כיפה בצבע כחול אפרפר לעתים מוסתרת על ידי קצוות חומים. הסוככות הבינוניות, הגדולות והשלישוניות טריות עם שוליים בהירים המתמזגים בהדרגה למרכזי הנוצות וקצוות צהבהבים.
*בוגרת* (גיל 4): הגרון והחלקים התחתונים בצבע צהוב בהיר. ניקוד בצבע חום כהה על החזה. בחלקים התחתונים ניקוד צהבהב. הסוככות הבינוניות, הגדולות והשלישוניות טריות עם שוליים בהירים וקצוות צהבהבים.
*שנה I*: מראה כללי דומה לנקבה בוגרת. הקצוות הלבנים של הסוככות הגדולות מנוגדים בברור למרכזי הנוצות ובכך יוצרים שני פסי כנף. לעתים קיים ניגוד בין סוככות שטרם הוחלפו לסוככות טריות כשל בוגר (לרוב 3-2 הפנימיות).
פרטים עם חלקים תחתונים צהובים - זכרים.
*תת מין _feldegg_ בסתיו*: לבוגרים ראש בגוון שחרחר או אפרפר ללא פס גבה בהיר. לחלק קטן מהזכרים ראש שחור. לצעירים ראש אפרפר-ירקרק ללא פס גבה.

אביב
*בוגר* (גיל 6): כיפה בצבע כחול אפרפר (עם קצת ירוק). פס גבה לבן. החלקים התחתונים בצבע צהוב חזק. לתת מין _feldegg_ כיפה ולחי בגוון שחור ללא פס גבה בהיר.
*בוגרת* (גיל 6): כיפה בצבע חום אפרפר. פס גבה לבנבן בז'. ניקוד לא מוגדר בחזה. לתת מין _feldegg_ כיפה ולחי בגוון אפרפר או שחרחר ללא פס גבה בהיר או עם פס גבה חלוש.

*קביעת זוויג*:
ראו גיול.

*נתונים ומידות*:
כנף: צרעה ונתיב הל"ה 89.5-75.5.

מספר רב של תתי מין יש לנחליאלי הצהוב בכלל ובארצנו בפרט. חלקם נפוצים למדי בנדידה. ההבדלים ביניהם ניכרים בעיקר בין זכרים באביב במופע החיזור. ישנם גם הרבה מופעי ביניים. ההבדלים במידות אם ישנם, זניחים. תתי המין המובאים בהמשך (למטה) להלן הם הנפוצים יותר. שני האחרונים הם ספק תתי מין ולמעשה הם הכלאות של מספר תתי מין אחרים. (קולות תתי המין השונים אינם נושא לדיון במקרה הזה).

*תת מין _flava_* - שכיחות: נפוץ ביותר. דגם ראש, עורף וגרון (זכרים באביב/קיץ): מצח, כיפה, עורף וצידי הצוואר העליונים בצבע אפור בינונים עם רמז כחלחל. פס גבה בולט לבן ורחב למדי. קדמת העין כהה. סוככות האוזן כצבע הכיפה אך לעתים קרובות עם כתם לבנבן הנוטה לאחור. לעתים קרובות עם טבעת עין לבנה שבורה. גרון וצידי צוואר בצבע צהוב עמוק אך לרבים פס לבן משני צידי הגרון העליון היורד מהמקור עד אמצע סוככות האוזן. הגרון לעתים בצבע צהוב בהיר עד לבן.
*תת מין _feldegg_*: שכיחות: נפוץ ביותר. דגם ראש, עורף וגרון (זכרים באביב/קיץ): כיפה ועורף עד גב עליון בצבע שחרחר. עם גבה חלושה או ללא.
*תת מין _beema_*: שכיחות: נפוץ מאד. דגם ראש, עורף וגרון (זכרים באביב/קיץ): כיפה ועורף בצבע אפור בהיר או כחלחל בהיר מאד. גבה לבנה גדולה. סנטר לבן. הכתם הבהיר מתחת לעין יותר בהיר וגדול מהתת מין הראשי. גרון עליון לרוב בצבע לבן.
*תת מין _thunbergi_*: שכיחות: נפוץ. דגם ראש, עורף וגרון (זכרים באביב/קיץ): כיפה ועורף בצבע אפור צפחה. כהה יותר מהתת מין הראשי, ועם סוככות אוזן שחרחרות. פס גבה מאחורי העין או ללא. סנטר וגרון בצבע צהוב. ללא טבעת עין לבנה מתחת לעין וללא כתם לבן מתחת לסוככות האוזן.
*תת מין _lutea_*: שכיחות: נדיר. דגם ראש, עורף וגרון (זכרים באביב/קיץ): ראש צהוב כולל כיפה ומצח. לחיים וסוככות אוזן צהובות. החלקים העליונים בצבע זיתי כהה עם רמזים צהובים ומנוגדים לצבע הראש.
*תת מין _superciliaris_*: שכיחות: נדיר עד נפוץ למדי. דגם ראש, עורף וגרון (זכרים באביב/קיץ): ראש שחרחר עם גבה לבנה או עם מעט צהוב מוגדרת היטב.
*תת מין _dombrowskii_*: שכיחות: נפוץ למדי. דגם ראש, עורף וגרון (זכרים באביב/קיץ): ראש כהה כחלחל שחרחר עם גבה לבנה או עם מעט צהוב.