*פיפיון עצים*
_Tree Pipit / Anthus trivialis_

*טבעת:* V
*משפחה*: נחליאליים

*זיהוי*:
טופר אחורי קצר ומעוקל. גב אפרפר עם פספוס בצבע חום כהה. על-שת ללא פספוס. צידי הגוף וסוככות תת כנף בהירות עם רמז לצהוב. הבדל ברור בין הפסים העבים השחורים בחזה לפסים דקים בצידי הגוף. הבדל ברור בין בטן בהירה לחזה צהבהב. מקור חזק למדי.

*חילוף נוצות*:
*בוגר* - קיץ מלא, חורף חלקי.
*צעיר* - קיץ חלקי, חורף חלקי.

*גיול*:
סתיו
*בוגר/ת* (גיל 4): ניצוי טרי יחסית ללא ניגוד בשלישוניות ובסוככות. שולי השלישוניות בצבע חום צהבהב וכהים מאשר אצל צעיר.
*שנה I* (גיל 3): ניצוי טרי אך קיים ניגוד בשלישוניות ובסוככות הגדולות והבינוניות.

אביב
לבוגרים ולצעירים יתכן גבול חילוף בסוככות הקטנות, הבינוניות והגדולות. גיול אפשרי רק לבעלי נסיון, במקרים בהם ניתן להבחין באברות או סוככות בלויות עם שוליים צרים בלויים וחומים האופיניות לצעירים ועל כן גיל 5. פרטים בעלי גבול גיול בין שני דורות של אברות או סוככות של בוגר - גיל 6.

*קביעת זוויג*:
הניצוי זהה לשני הזוויגים.

*נתונים ומידות*:
כנף: 91-81 (סוונסון), 96-86 (ירושלים). טופר אחורי 9-7 מ"מ. א.י.2 = 3 = 4.
תת מין ראשי _trivialis_ הוא הנפוץ. תת מין _schlueteri_ נדיר עם א.י.5<קצה כנף ב-2-5 מ"מ לעומת _trivialis_ עם א.י.5<קצה כנף ב-7-2.5 מ"מ.