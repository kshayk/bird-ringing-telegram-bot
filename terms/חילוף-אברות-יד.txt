הציפורים עושות חילוף נוצות פעם או פעמיים בשנה. החילוף יכול להיות מלא (כל נוצות הגוף) או חלקי (רק חלק מנוצות הגוף).

בציפורים מסויימות, כגון דרור הבית, נרצה להתמקד ולתעד את חילוף הנוצות של אברות היד.
דרור הבית עושה חילוף מלא במהלך הקיץ, ולכן כבר מחודש יולי (ולפעמים מיוני) נבחין בחילוף.

כאשר מתבצע חילוף אנחנו נרצה לתעד את השלב ההתפתחותי של  כל נוצה. כדי לעשות כן, נעבור על נוצות אברות היד מהחלק הפנימי (ישר אחרי אברות האמה) החוצה ונרשום מה השלב של כל אחת מהנוצות האלה עם קוד (מספרי) שמתאר את השלב של הנוצה.
לפנינו תרשים אשר מסביר את המשמעות של כל קוד:

*0* - הנוצה עוד לא הוחלפה. יהיה קל לזהות נוצה שלא הוחלפה מכיוון שתהיה בלויה ושונה בצבעה מהנוצות שכן הוחלפו.

*1* - הנוצה רק התחילה לצמוח. בשלב זה הנוצה תהיה רק קולמוס קטנטן ולרוב בלי ניצוי בכלל.

*2* - הנוצה כבר נראית כמו נוצה אך קטנה מאוד בהשוואה לנוצות שכבר צמחו.

*3* - נוצה קטנה, בערך חצי מהאורך המלא.

*4* - נוצה כמעט באורך מלא אך עדיין לא מושלמת.

*5* - נוצה חדשה שגדלה במלואה. תיראה חדשה, יותר כהה מהנוצות הישנות (אצל דרורים) ולא בלויה.

בתמונה המצורפת ניתן לראות חילוף נוצות של דרור בית בקיץ כאשר יש מספר שלבים התפתחותיים באברות היד של הדרור. הקו האדום מסמן מאיפה מתחילות אברות היד וכיוצא מזה, מאיפה יש להתחיל למדוד את הנוצות.